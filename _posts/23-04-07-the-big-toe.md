---
layout: post
permalink:

title: "Палецът на крака"
author: Ники Долния
prevodot: Жорж Батай
meta: ""
description: ""
image: 

categories: theory
  - фетишизъм
  - Жорж Батай
  - Сюриализъм
  - Психоанализа

published: false
---

*Превод Н. Д., Редакция по френския оригинал Х. К*

Палецът на крака е най-човешката част от човешкото тяло, в този смисъл, че никой друг елемент на това тяло не е толкова диференциран от неговия еквивалент при антропоидната маймуна (шимпанзе, горила, орангутан или гибон). Това се дължи на факта, че маймуната обитава дървета, докато човекът се движи по земята без да се вкопчва в клоните, като той самият се е превърнал в дърво, с други думи се издига във въздуха подобно дърво и така е още по-красив именно поради правилността на своето изправяне. В допълнение, функцията на човешкото стъпало се състои в осигуряване на здрава основа на това изправяне, с което човек е толкова горд (палецът на крака, преставайки да захваща клони, се нанася върху земята на същата равнина като другите пръсти).
Но, каквато и роля да играе кракът в изправянето, човекът, който има лека глава, с други думи - глава, издигната до небесата и небесните неща, го възприема като плюнка под предлога, че този пръст е в калта.

Въпреки че кръвта в тялото тече в равни количества, от високо към ниско и от ниско към високо, има пристрастие в полза на това, което се издига и човешкият живот погрешно се разглежда като издигане. Разделянето на Вселената на подземен ад и съвършено чисто небе е невъзвратима концепция; калта и тъмнината, бидейки принципите на злото, тъй както светлината и небесното пространство са принципите на доброто: с крака в калта, но главата, повече или по-малко, на светлина, така хората упорито си представят прилив, който завинаги ще ги издига без връщане невъзвратимо в едно чисто пространство. Човешкият живот всъщност е яростта да виждаш себе си, като движение напред и назад от отпадък към идеал и от идеал към отпадък - ярост, която лесно се насочва срещу базов орган, какъвто е стъпалото.
Човешкото стъпало често е било подлагано на гротескни мъчения, които го превръщат в деформирано и рахитично. По имбецилен начин то е обречено на мазоли и буниони; и като се имат предвид употребите, които стигат само до най-отвратителна мръсотия: селският израз „ръцете й са мръсни като краката“, въпреки че вече не важи за човешкото общество, е важал през седемнадесети век.
Тайният ужас, причинен на човека от стъпалото, е едно от обясненията за тенденцията да се прикрива, доколкото е възможно, дължината и формата му. Петите с по-голяма или по-малка височина, в зависимост от пола, отвличат вниманието от ниския и плосък характер на ходилото.
Това безпокойство често бива бъркано със сексуално безпокойство, което е особено очевидно при китайците, които след като са атрофирали стъпалата на жените, ги разполагат като най-прекомерната точка на техните отклонения. Самият съпруг не трябва да вижда разголените стъпала на жена си и е неправилно, и като цяло неморално да бъдат гледани женски стъпала. Католическите изповедници, приспособявайки се към това отклонение, питат своите китайски каещи се „дали не са гледали женски крака“.
Същото отклонение се среща и при турците (волжките турци, турците от Централна Азия), които смятат за неморално да показват голите си стъпала и които дори спят с чорапи.
Нищо подобно не може да се отнесе към класическата античност (освен използването на много високи подметки в трагедиите). Най-благоразумните римски матрони постоянно са позволявали да се виждат разголените им пръсти. От друга страна, скромността по отношение на стъпалата се развива прекомерно в модерната епоха и започва да изчезва едва през XIX век. Г-н Саломон Рейнах е проучил подробно това развитие в статията, озаглавена „Pieds pudiques“ [„Скромни крака“]1, настоявайки за ролята на Испания, където женските крака са обект на най-страшно безпокойство и по този начин са били считани като повод за престъпления. Самият факт да се остави видян обутият крак, който стърчи изпод пола, се счита за неприличен. В никакъв случай не е било възможно да се докосне стъпалото на жена, тази интимност, с едно изключение, е по-тежка, от която и да е друга. Разбира се стъпалото на кралицата е било обект на най-страшна забрана. По този начин, според г-жа Д'Алной, графът на Виламедиана, влюбен в кралица Елизабет, е имал идеята да запали огън, за да има удоволствието да я носи на ръце: „Почти цялата къща на стойност сто хиляди екю, беше почти изгоряла до основи, но той намери утеха в това, че възползвайки се от толкова благоприятен повод, взе суверена на ръце и я занесе на едно малко стълбище. Оттам открадна няколко услуги и нещо, което много бие на очи в тази страна, докосна дори стъпалото й. Малък паж го видя, докладва на царя и последният си отмъсти, като уби графа с изстрел от пистолет.“
Възможно е в тези мании да се види, както прави Г-н. Рейнах, прогресивно усъвършенстване на скромността, която е успяла малко по малко да достигне прасеца, глезена и стъпалото. Това обяснение, отчасти добре обосновано обаче не е достатъчно, ако човек иска да отчете оживеността, която обикновено се произвежда, като просто си представи пръстите на краката. Играта на фантазии и страхове, на човешките нужди и отклонения, всъщност е такава, че пръстите на ръката означават полезно действие и твърд характер, пръстите на краката - глупост и долен идиотизъм. Превратностите на органите, изобилието на стомаси, ларинкси и мозъци, пресичащи безброй животински видове и индивиди, въвлича въображението на приливи и отливи, не по негово желание, а поради омразата от все още болезнено осезаемата ярост на кървавото сърцебиене на телата. Човек волно си представя себе си като бог Нептун, запиращ собствените си вълни с величие; и въпреки това шумните потоци на вътрешностите набъбват и се разстройват почти непрекъснато, прекратявайки внезапно величието му. Сляп, но спокоен и странно презиращ своята неясна низост, човек, готов да призове в съзнанието си величествата на човешката история, както когато погледът му се изкачи към паметник, свидетелстващ за величието на нацията му, бива спрян в своя импулс от ужасна болка в палеца на крака. Защото макар и най-благородното от животните, той все пак има мазоли на краката си, тоест има крака и тези крака водят, независимо от него, до едно неблагородно съществуване.
Мазолите на краката се различават от главоболието и зъбобола по низост и са смешни само поради срама, обясним с калта, в която краката се намират. Тъй като чрез физическата си нагласа човешкият вид се отдалечава възможно най-далеч от земната кал, но, от друга страна, спазматичният смях издига радостта му до висота всеки път, когато най-чистият му ентусиазъм води до разпръскване в калта на собствената му арогантност, човек си представя, че пръстът на крака, винаги повече или по-малко опетнен и унизителен, е аналогичен психологически, на бруталното падение на човек, което се равнява на смъртта. Отвратително мършавата и в същото време шумна и горда поява на палеца на крака съответства на този присмех и дава много остър израз на разстройството на човешкото тяло, дело на жестокия раздор на органите.

Формата на палеца на крака не е особено чудовищна: в този случай тя е различна от други части на тялото, вътрешността на зейналата уста, например. Единствено вторичните (но често срещани) деформации са в състояние да придадат на унижението му изключително гротескна стойност. Но най-често е подходящо да се отчита гротескното значение чрез крайно съблазняване. Стигнахме до тук, за да разграничим категорично два радикално противоположни вида съблазнителност (чието обичайно бъркане води до най-абсурдни недоразумения на езика).
Ако един съблазнителен елемент трябва да се припише на палеца на крака, очевидно не е такъв, който да задоволи такива възвишени стремежи, като например съвършено елегантния вкус, който в повечето случаи води до предпочитане на елегантни и правилни форми. Напротив, ако човек избере например случая на граф Виламедиана, може да потвърди, че удоволствието, което е получил от докосването на крака на кралицата, произлиза конкретно от грозотата и инфекцията, представени от ниския характер на крака, на практика от най-деформираните крака. По този начин, да предположим, че кракът на кралицата е бил съвършено красив, той все още извлича кощунствения си чар от деформираните и кални крака. Тъй като кралицата е априори по-идеална и ефимерална от всекиго друг, е било човешко до степен на обезчестяване да се докосне това, което всъщност не се различава много от вонящия крак на един главорез. Тук човек се поддава на съблазняване, радикално противоположно на това, причинено от светлината и идеалната красота: двете категории съблазняване често са бъркани, защото човек постоянно се движи от едната към другата, и като се има предвид това движение напред-назад, независимо дали то намира края си в едната или в другата посока, съблазняването е още по-живо, когато движението е по-брутално.
Що се отнася до палеца на краката, класическият фетишизъм на краката, водещ до облизване на пръстите, категорично показва, че това е явление на тип низко съблазняване, което отчита гротескната стойност, която винаги е повече или по-малко привързана към удоволствията, порицани от хора с чист и повърхностен дух.

Смисълът на тази статия се крие в настояването й за пряко и изрично поставяне под въпрос на съблазнителността, без да се вземат предвид поетичните намеци, които в крайна сметка не са нищо друго, освен отклонения (повечето човешки същества са естествено немощни и могат да се оставят на инстинктите си само, когато са в поетична мъгла). Завръщането към реалността не предполага никакво ново приемане, а означава, че човек е съблазнен по долен начин, без транспозиции и до степен на писък, отваряйки широко очите си: отваряйки ги широко по този начин пред палеца на крака.
\1. In L'Anthropologie, 1903, pp 733-36; reprinted in Cultes, mythes et religions, 1905, vol 1, pp. 105-110.
